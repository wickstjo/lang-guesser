Donald John Trump (New York, 14 giugno 1946) è un imprenditore, politico e personaggio televisivo statunitense, 45º presidente degli Stati Uniti d'America dal 20 gennaio 2017.

È figlio di Fred Trump, un facoltoso investitore immobiliare di New York, da cui è stato fortemente influenzato nel proposito di intraprendere una carriera nel medesimo settore. Ha frequentato la Wharton School of the University of Pennsylvania, lavorando allo stesso tempo nell'azienda paterna, la Elizabeth Trump & Son, di cui divenne socio dopo essersi laureato come baccelliere in economia nel 1968; tre anni più tardi rilevò in prima persona la gestione della compagnia, ribattezzandola Trump Organization. Durante la sua carriera imprenditoriale ha fatto costruire torri di uffici e grattacieli (tra cui la Trump Tower), numerosi hotel e casinò, oltre a diversi campi da golf e altro ancora in tutto il mondo, come la Trump International Hotel and Tower e la Trump Model Management.

Le sue strategie di gestione del marchio, il suo stile di vita e i suoi modi diretti hanno contribuito a renderlo un personaggio celebre, status sociale accresciuto anche da camei in film e serie televisive, apparizioni in diversi concorsi di bellezza come Miss Universo, Miss Teen USA e Miss USA (di cui è stato proprietario dal 1996 al 2015), così come dalla popolarità del programma televisivo The Apprentice, da lui stesso prodotto e condotto fra il 2004 e il 2015. Con un patrimonio stimato in 3,1 miliardi di dollari, è inoltre annoverato alla 766ª posizione nella lista delle persone più ricche del mondo stilata da Forbes nel 2018.

Dopo aver concorso senza successo alle primarie del Partito Riformista per le elezioni presidenziali del 2000, aderì dapprima al Partito Democratico e poi al Partito Repubblicano. Nel 2016 ha preso parte alle primarie repubblicane in previsione delle elezioni presidenziali del medesimo anno, ottenendo il maggior numero di delegati e diventando quindi il candidato del partito. Trump ha impostato la sua campagna elettorale su posizioni populiste, liberalconservatrici e isolazioniste. Smentendo gran parte delle previsioni della vigilia, ha vinto le elezioni presidenziali dell'8 novembre 2016, prevalendo sulla candidata del Partito Democratico Hillary Clinton e conseguendo la maggioranza del collegio elettorale che il 19 dicembre 2016 lo ha nominato formalmente nuovo capo di Stato.

Il 20 gennaio 2017, giorno della scadenza del secondo mandato di Barack Obama, Donald Trump entrò ufficialmente nella Casa Bianca come 45º presidente degli Stati Uniti d'America. In quell’occasione aveva già compiuto settant’anni, il che lo rende il presidente più anziano entrato in carica dai tempi di Ronald Reagan (divenuto presidente quando ne aveva 69). Nel 2016 la rivista Forbes lo ha indicato come seconda persona più potente al mondo, mentre il settimanale statunitense TIME lo ha prescelto quale «persona dell'anno». 

Trump nacque il 14 giugno 1946 a Jamaica Estates nel Queens, sobborgo di New York, quarto di cinque figli. Dei suoi fratelli tre sopravvivono tutt'oggi, Maryanne, Elizabeth e Robert, mentre il fratello maggiore di Donald, Fred Jr., morì nel 1981 a causa di problemi legati all'alcolismo, fatto che spinse lo stesso Trump a rifuggire alcool e sigarette.

Trump proviene da antenati tedeschi per parte di padre e scozzesi per parte di madre; tutti e quattro i suoi nonni nacquero in Europa: il nonno Frederick Trump, di origini tedesche (nato come Drumpf), fu il capostipite della famiglia Trump. Nacque a Kallstadt in Renania nel 1869 e nel 1885 emigrò negli Stati Uniti lavorando a New York come barbiere. Quell'anno, coi soldi guadagnati, aprì hotel e ristoranti sulle spiagge dell'oceano Pacifico e nello Yukon, durante la corsa all'oro del Klondike. Ritornato a New York, si sposò con Elizabeth Christ dalla quale ebbe in ordine cronologico: Elizabeth Trump Walters, Fred Trump e John George Trump.

Il padre Fred (1905–1999) nacque nel Queens e divenne uno dei più noti immobiliaristi di New York. Sua madre, Mary MacLeod (1912–2000), nacque nel villaggio di Tong, presso Lewis, in Scozia. Fred e Mary si erano incontrati a New York e si sposarono nel 1936, andando insieme a vivere nei Queens. Suo zio John George Trump, professore al Massachusetts Institute of Technology dal 1936 al 1973, venne coinvolto nelle ricerche radar per gli Alleati nella seconda guerra mondiale, aiutando l'esercito a progettare le prime macchine a raggi-X che consentirono di salvare diverse vite di pazienti affetti da cancro, tanto che nel 1943 il Federal Bureau of Investigation gli chiese di esaminare le carte di Nikola Tesla e l'equipaggiamento ritrovato nella sua stanza quando Tesla morì nella sua stanza al New Yorker Hotel. Lo zio è stato spesso citato da Trump anche durante la sua campagna elettorale.

Il cognome originario della famiglia Drumpf, in tedesco è molto simile a ”Trumpf”, che significa "carta vincente" o "risorsa preziosa" (come l’inglese “Trump”). “Drumpf” si evolse in Trump durante la guerra dei trent'anni nel XVII secolo. Trump si è detto più volte orgoglioso delle sue origini tedesche; nel 1999 venne nominato gran maresciallo alla German-American Steuben Parade tenutasi a New York. Nel suo libro del 1987, The Art of the Deal, ma fu obbligato a dire che suo padre Frederick Trump fosse di origini svedesi: entrambi i nonni paterni di Trump nacquero in Germania, ma il padre di Donald negli anni dopo la seconda guerra mondiale disse di avere antenati svedesi per allontanare dalla sua famiglia l'onta di essere legati alla Germania nazista; secondo un parente, John Walter, il padre di Trump "aveva diversi tenutari di origine ebraica e per l'epoca non era buona cosa dirsi di parentela tedesca". Trump all'età di diciotto anni presso la New York Military Academy il 30 giugno 1964

La famiglia di Trump viveva in una villa di stile Tudor Revival a Wareham Place presso Jamaica Estates, dove lo stesso Trump visse frequentando la Kew-Forest School. Nel 1983 Fred Trump dichiarò in un'intervista che Donald "era una piccola peste da bambino". Su spinta del padre, Trump lasciò la Kew-Forest a tredici anni e si iscrisse presso la New York Military Academy (NYMA), dove compì tutti gli studi sino al diploma delle superiori; a dispetto del nome, la NYMA era un collegio privato non affiliato direttamente con le forze armate statunitensi, che ricalcava con uniformi, disciplina e regolamenti l'ambiente militare. Entro il sistema di "gradi" interno al collegio, Trump raggiunse quello di capitano. Nel 2015 ha dichiarato al suo biografo che l'esperienza alla NYMA gli diede "ben più di un semplice allenamento militare, come accade [invece] a tanti ragazzi che si buttano nell'esercito".

